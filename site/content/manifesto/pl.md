---
title: Manifest Wolnej Genomiki
language: pl
date: 2023-03-28T14:15:08.475Z
description: polski
---
<div style="text-align:right;"><p style="font-size:72%;color:#555">Tłumaczenia: <a href="/manifesto/en/">English</a></p></div>

Drodzy zwolennicy otwartego dostępu do wiedzy!

Chcemy przedstawić wam Wolną Genomikę – ideał, który mówi o współpracy
i wolności w świecie nauk dotyczących działania ludzkiego organizmu oraz nowoczesnych
technologii.

Pragniemy zaproponować wizję świata, w którym wiedza genetyczna jest dostępna dla
każdego, niezależnie od pochodzenia czy społecznego statusu. Przekazujemy więc ten
apel, to wołanie o wolność czerpania korzyści z nauk dotyczących naszych genów.

Wierzymy, że każdy człowiek zasługuje na równy dostęp do wiedzy genetycznej oraz na
możliwość poprawy własnego zdrowia i jakości życia. Jesteśmy przekonani, że nie ma
czegoś takiego jak "za głupi na wiedzę". Wszyscy mamy zdolność uczenia się
i doskonalenia, szczególnie wtedy, gdy naprawdę tego potrzebujemy. Często
okoliczności sprawiają, że ludzki umysł pokonuje wiele ograniczeń. Wiedza genetyczna,
która dotyczy nas samych, nie powinna być zarezerwowana tylko dla wybranych. Każdy
człowiek ma prawo do poznania tajników własnego ciała i mechanizmów jego
funkcjonowania.

Dostrzegamy, że czas jest cennym zasobem. Gdy cierpimy i musimy czekać na wizytę
u specjalisty, na rezultaty badań czy na konsultację z lekarzem, powinniśmy mieć
sposobność skutecznego pomagania sobie i sprawdzania własnego stanu. Powinniśmy mieć
dostęp do otwartej, przetestowanej wiedzy badawczej, a także usług, które
pozwalają z niej korzystać. Dzięki temu zamiast biernie się przyglądać możemy zrobić
cokolwiek, aby polepszyć sytuację naszą i naszych bliskich. Nikt nie powinien mieć
prawa, aby to ograniczać.

Są wśród nas i tacy, którzy czytając te słowa nie odczuwają presji czasu, lecz
z powodu wrodzonej ciekawości chcą sprawdzać, w jaki sposób zapobiegać potencjalnym
dolegliwościom bądź wzmacniać organizm. Uzbrojeni w informacje o wpływie genów na
procesy w ich ciałach mogą kształtować ich sprawność z użyciem powszechnie dostępnych
substancji obecnych w produktach spożywczych czy ekstrahowanych jako tak zwane
suplementy diety.

Ciekawość jest siłą, która napędza naukę. Dążenie do odkrywania skutecznych metod na
polepszanie funkcjonowania organizmu, zarówno na poziomie komórkowym, jak i ogólnym,
powinno być możliwe dla każdego człowieka. Otwarty i bezstronny dostęp do zdobyczy
nauki pozwala nam na eksplorowanie nowych ścieżek prowadzących do zdrowia i dobrego
samopoczucia.

Nikt nie zna naszych organizmów lepiej niż my sami. Uważamy, że podobnie jak osobista
godność, ludziom naturalnie przynależna jest kontrola nad stanem własnych ciał
i dostęp do najbardziej aktualnej wiedzy naukowej przedstawionej w możliwie
przystępnej formie. Niezależnie od tego, czy ktoś jest chory i walczy z chorobą, czy
dąży do poprawy zdrowia i zapobiegania przyszłym problemom, każdy zasługuje na
maksimum informacji o własnej kondycji i możliwości ulepszania swojego życia.

Naturalnie, dbałość o siebie i znajomość własnych uwarunkowań nie stoi w sprzeczności
z korzystaniem z profesjonalnej pomocy czy doradztwa. Współpraca z ekspertami
genetyki, dietetyki i medycyny jest kluczowa dla zarządzania ryzykiem i unikania
zagrożeń. Dobrowolne partnerstwa pomiędzy jednostkami a specjalistami z tych dziedzin
mogą tworzyć przestrzeń, gdzie nauka, doświadczenie i pasja łączą się, prowadząc do
lepszych rezultatów.

Dlatego, użytkownicy ludzkich organizmów, apelujemy dziś do was: wspólnie dążmy do
osiągnięcia społeczeństwa informacyjnego również w przestrzeni nauk o naszych genach
i zdrowiu. Razem możemy tworzyć świat, w którym człowiek osiąga coraz większą
kontrolę nad stanem własnego organizmu, wiedza jest otwarta, a nauka służy nam
wszystkim, nie będąc ograniczaną przez bariery społeczne, ekonomiczne czy polityczne.

W duchu wspólnego poszukiwania prawdy, zwracamy się więc o współpracę do naukowców,
polityków, lekarzy i każdego, kto dostrzega wagę tej kwestii, aby razem budować
globalne społeczeństwo oparte na wolnej genomice i pełnym dostępie do informacji
genetycznych.

Razem możemy otworzyć drzwi do niewiarygodnych możliwości przyszłości, w której każdy
ma dostęp do rzetelnej wiedzy i swobodę do decydowania o własnym zdrowiu i życiu.

Oby przedstawiona tu wizja wolnej genomiki została całkowicie zrealizowana i stała
się rzeczywistością dla nas oraz przyszłych pokoleń. Zapraszamy do współpracy
każdego, kto czuje, że chciałby być jej nośnikiem. Determinacja i zaangażowanie mogą
zmienić świat na lepsze, prowadząc do osiągnięcia wspólnego celu: wolności genomiki
i równego dostępu do wiedzy genetycznej dla każdego.

