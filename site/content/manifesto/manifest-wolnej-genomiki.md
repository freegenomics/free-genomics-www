---
title: Manifest Wolnej Genomiki
language: pl
date: 2023-03-28T14:15:08.475Z
description: polski
---
Drodzy zwolennicy powszechnego dostępu do wiedzy!

Chcemy przedstawić wam manifest Wolnej Genomiki – ideału, który mówi o współpracy i wolności w świecie nauk dotyczących działania ludzkiego organizmu oraz nowoczesnych technologii.

Pragniemy pokazać wam wizję świata, w którym wiedza genetyczna jest dostępna dla każdego, niezależnie od pochodzenia czy społecznego statusu. Przekazujemy więc ten apel, wołanie o wolność czerpania korzyści z nauk dotyczących naszych genów.

Wierzymy, że każdy człowiek zasługuje na równy dostęp do wiedzy genetycznej oraz na możliwość poprawy własnego zdrowia i jakości życia. Jesteśmy przekonani, że nie ma czegoś takiego jak "za głupi na wiedzę". Wszyscy ludzie mają zdolność uczenia się i doskonalenia, szczególnie wtedy, gdy naprawdę tego potrzebują. W ekstremalnych okolicznościach ludzki umysł potrafi pokonywać wszelkie ograniczenia. Wiedza genetyczna, która dotyczy nas samych, nie powinna być zarezerwowana tylko dla wybranych. Każdy człowiek ma prawo do poznania tajników własnego ciała i mechanizmów jego funkcjonowania.

Dostrzegamy, że czas jest cennym zasobem. Gdy cierpimy i musimy czekać na wizytę u specjalisty, na rezultaty badań czy na konsultacje z ekspertem, powinniśmy mieć sposobność skutecznego pomagania sobie i sprawdzania własnego stanu przez dostęp do otwartej, przetestowanej wiedzy badawczej, a także usług, które pozwalają z niej korzystać. Dzięki temu zamiast biernie się przyglądać możemy zrobić cokolwiek, aby polepszyć sytuację naszą i naszych bliskich. Nikt nie powinien mieć prawa, aby to ograniczać.

Są wśród nas i tacy, którzy czytając te słowa nie odczuwają presji czasu, lecz z powodu wrodzonej ciekawości chcą sprawdzać, w jaki sposób zapobiegać potencjalnym dolegliwościom bądź wzmacniać organizm. Uzbrojeni w informacje o wpływie genów na procesy w ich ciałach mogą kształtować ich sprawność z użyciem powszechnie dostępnych substancji obecnych w produktach spożywczych czy ekstrahowanych jako tak zwane suplementy diety.

Ciekawość jest siłą, która napędza naukę. Dążenie do odkrywania skutecznych metod na polepszanie funkcjonowania organizmu, zarówno na poziomie

komórkowym, jak i ogólnym, powinno być możliwe dla każdego człowieka. Otwarty i bezstronny dostęp do zdobyczy nauki pozwala nam na eksplorowanie nowych ścieżek prowadzących do zdrowia i dobrego samopoczucia.

Nikt nie zna naszych organizmów lepiej niż my sami. Uważamy, że podobnie jak osobista godność, ludziom naturalnie przynależna jest kontrola nad stanem własnych ciał i dostęp do najbardziej aktualnej wiedzy naukowej przedstawionej w możliwie przystępnej formie. Niezależnie od tego, czy ktoś jest chory i walczy z chorobą, czy dąży do poprawy zdrowia i zapobiegania przyszłym problemom, każdy zasługuje na maksimum informacji o własnej kondycji i możliwości ulepszania swojego życia.

Naturalnie, dbałość o siebie i znajomość własnych uwarunkowań nie stoi w sprzeczności z korzystaniem z profesjonalnej pomocy czy doradztwa. Współpraca z ekspertami genetyki, dietetyki i medycyny jest kluczowa dla zarządzania ryzykiem i unikania zagrożeń. Dobrowolne partnerstwa pomiędzy jednostkami a specjalistami z tych dziedzin mogą tworzyć przestrzeń, gdzie nauka, doświadczenie i pasja łączą się, prowadząc do lepszych rezultatów.

Dlatego, użytkownicy ludzkich organizmów, apelujemy dziś do was: wspólnie dążmy do osiągnięcia społeczeństwa informacyjnego również w przestrzeni nauk o naszych genach i zdrowiu. Razem możemy tworzyć świat, w którym człowiek osiąga coraz większą kontrolę nad stanem własnego organizmu, wiedza jest otwarta, a nauka służy nam wszystkim, nie będąc ograniczaną przez bariery społeczne, ekonomiczne czy polityczne.

W duchu wspólnego poszukiwania prawdy, zwracamy się więc o współpracę do naukowców, polityków, lekarzy i każdego, kto dostrzega wagę tej kwestii, aby razem budować globalne społeczeństwo oparte na wolnej genomice i pełnym dostępie do informacji genetycznych.

Razem możemy otworzyć drzwi do niewiarygodnych możliwości przyszłości, w której każdy ma dostęp do rzetelnej wiedzy i swobodę do decydowania o własnym zdrowiu i życiu.

Oby przedstawiona tu wizja wolnej genomiki została całkowicie zrealizowana i stała się rzeczywistością dla nas oraz przyszłych pokoleń. Zapraszamy do współpracy każdego, kto czuje, że chciałby być jej nośnikiem. Determinacja i zaangażowanie mogą zmienić świat na lepsze, prowadząc do osiągnięcia wspólnego celu: wolności genomiki i równego dostępu do wiedzy genetycznej dla każdego.
